<html><head><meta http-equiv="Content-Type" content="text/html; charset=utf-8" /><meta http-equiv="Content-Style-Type" content="text/css" /><meta name="generator" content="Aspose.Words for .NET 24.5.0" /><title></title><style type="text/css">body { font-family:'Times New Roman'; font-size:12pt }p { margin:0pt }</style></head><body><div><p style="text-indent:22.7pt; text-align:justify; font-size:11pt"><span style="font-weight:bold">3.1.3 Төзімділікті дамыту</span></p><p style="text-indent:22.7pt; text-align:justify; font-size:11pt"><span>Адам ағзасының орташа қарқындағы қимыл-қозғалыс әрекеттерін ұзақ уақыт жасай алу қабілетін </span><span style="font-style:italic">төзімділік</span><span> деп атайды. Ондай қимыл-қозғалысты орындауға адам денесіндегі барлық дерлік бұлшықеттер қатысады. Аталған сапа жеке тұлғаның жұмыс істеу қабілетін айқындайды десе де болады. Г.Гилмор есімді жаңазеландиялық маман өзінің «Өмір сүру үшін жүгіру» деген кітабында төзімділікті дамытудың маңыздылығына тоқталып өткен. Автордың пікірінше, төзімділікті дамыту арқылы адамзат баласы шаршау дегенді ұмытады. Ал жалпы төзімділік, барлық арнайы төзімділікті дамытудың негізін қалайды [21]. </span></p><p style="text-indent:22.7pt; text-align:justify; font-size:11pt"><span>Енді төзімділікті дамыту мәселесіне тоқталып өтсек. Ол үшін денедегі барлық бұлшықеттерді қимыл-қозғалыс жұмысына қоса отырып, үздіксіз және ұзақ орындалатын дене жаттығуымен шұғылдану керек. Егер жаттығу үйде орындалатын болса, онда белгілі бір бұлшықеттер тобына (аяқ, қол, арқа, құрсақ) жұмыс істетіп, олардың барлығын бір жүйеге біріктіруге болады. Жаттығуды бір қарқынмен орындап, белгілі бір уақытқа дейін қайталау керек. Жаттығулар саны мен олардың орындалу қарқыны алғашқыда аздау болады және біртіндеп ұлғайту керек. Жаттығуларды үйде орындаған кезде, бірінші кезекте қайталанатын қимылдар саны анықталады да, содан соң ортақ кешенге айналады. Ол үшін өзінің мүмкіндігін, дене әлеуетін анықтап алу керек. Яғни, сол жаттығуды неше рет қайталай алатынын айқындайды да, өзіне қолайлы қайталау санын реттейді. Алғашқыда ол қайталаулар саны ең жоғары мүмкіндіктің 25% құрайды және біртіндеп 75% дейін жеткізуге болады (бірақ одан асырудың қажеті жоқ). Жаттығуларды іріктеген кезде қарапайымнан күрделіге қағидасына сүйену керек. Ағза жүктемеге бейімделе бастаған соң жүктеменің көлемін біртіндеп ұлғайту керек. Ең басты шарт – шұғылданушы алдына нақты мақсат қоя білуі керек. Яғни, төзімділікті не үшін дамытатынан анықтап алғаны дұрыс. Ал ол үшін жоспарлы жұмыстар орындалуы керек. </span></p><p style="text-indent:22.7pt; text-align:justify; font-size:11pt"><span>Таза ауада шұғылдану арқылы төзімділікті дамытудың басты құралы – жүгіру. Алғашқыда қарқыны кәдімгі жүруден сәл жоғары жылдамдықпен бір апта бойы, 5 минут жүгіру керек. Екінші аптадағы жүгірудің уақытын біртіндеп 3-4 минутқа ұлғайтады және аптаның соңына дейін уақытты өзгертпейді. Міне, осындай тапсырмамен 3-3,5 ай шұғылданып, жүгіру уақытын 40 минутқа жеткізу керек. Ағзаның жүктемеге бейімделу қабілеті жоғарылаған соң да осы үлгімен шұғылдана беру керек. </span></p><p style="text-indent:22.7pt; text-align:justify; font-size:11pt"><span>Содан соң, әр апта сайын жылдамдықты 2-3 секундқа ұлғайтады. Алғашқы оқу-жаттығу сабағынан соң жүректің соғу жиілігін анықтау керек. Ол үшін білезік буыны тұсындағы тамырға немесе бастың оң жақ тұсына (самай) саусақты қойып, жүректің соғу жиілігін санайды және алынған санды 6 немесе 10 ке көбейтеді. Ол көрсеткіш минутына 165-180 соққыдан аспауы тиіс. Аталған көрсеткіштен төмен болса, келесі жүгіру күнінде жылдамдықты арттыру керек, ал жоғары болса – төмендетеді. Жүгіруді аяқтаған соң бір орында тұрмай, алаңда айнала жүрген дұрыс. Ол үзілістің де уақыты есептеулі болуы керек. 1-1,5 минут өткен соң жүректің соғу жиілігін қайта өлшейді. Егер ол минутына 130-140 соққыға дейін түскен болса, жүгірудің екінші сериясын бастауға болады. Соғу жиілігі одан да төмен болса, онда үзіліс уақытын азайтамыз, ал жүрек минутына 160 соққы болса, онда қажетті деңгейге дейін төмендеуін күту керек. Осы үлгідегі жүгіру төртінші рет қайталанған кезде, шұғылданушы өзінің жоспарлаған жылдамдығымен жүгіре алатынын сезінеді және содан соң оқу-жаттығу сабағын аяқтаған дұрыс. Жүгіру сериялары арасында жүректің соғу жиілігі ұзақ уақыт (4-5 минут) 130 соққыға дейін төмендемей қойса, аталған әдіспен өткізілетін дайындықты тоқтатып, ұзақ мерзімді үздіксіз жүгіру әдісіне көшу керек. </span></p><p style="text-indent:22.7pt; text-align:justify; font-size:11pt"><span>Мөлшерленген жүгіру жүрек-қантамырлары, бронхылы астма, тірек-қимыл аппаратындағы ауру, жүйке аурулары және басқа да нұсқаушы-дәрігер ұсынған ауру түрлерінен айығуға өте пайдалы. </span></p><p style="text-indent:22.7pt; text-align:justify; font-size:11pt"><span>Төзімділікті дамытуға арналған жаттығуларды орындау арқылы семіздікті жоюға болады. Жүру, жүгіру, секек есу, велосипед тебу, шаңғымен серуендеу, ұзақ уақыт жүзу (35-60 минут) арқылы семіздікпен күресуге болады. Адам денесіндегі бұлшықет топтарын жаттықтыру арқылы да денедегі артық салмақты азайтуға болады. Аяқ, қол және арқа бұлшықеттерін дамытуға арналған жаттығуларды бір жүйеге келтіре отырып, бір жаттығу күнінде 3-4 рет қатарынан қайталап, ең жоғары мүмкіндіктің 75% аспайтын салмақпен шұғылдану керек.</span></p><p style="text-indent:22.7pt; text-align:justify; font-size:11pt"><span style="font-style:italic">Төзімділікті үйде дамытуға арналған жаттығулар үлгісі</span></p><p style="text-indent:22.7pt; text-align:justify; font-size:11pt"><span style="background-color:#ffffff">1. Кезегімен орындалатын екі жаттығу (әрқайсысы 30 секунд орындалады). Алдымен тізені биік көтеріп жүгіру, содан соң тізені аса биік көтермей, сирақты санға тигізіп (немесе санға жақындатып) жүгіру.</span></p><p style="text-indent:22.7pt; text-align:justify; font-size:11pt"><span style="background-color:#ffffff">2. «Джеки». Б.қ. – негізгі тұру. Сәл секіру және аяқты иық бойымен қою, қол жоғары. Б.қ. қайта келу және дәл солай 8 рет қайталау (алқашқыда секірмей, бір аяқты алға, екіншісін артқа шығарып орындауға болады).</span></p><p style="text-indent:22.7pt; text-align:justify; font-size:11pt"><span style="background-color:#ffffff">3. «Бір қапталға секіру». Қапталға бір мезгілде екі аяқпен секіру. Нығыздалған доптан секіріп өту арқылы жаттығуды қиындатуға болады. Алғашқыда бір аяқты өзіне жинай тартып, екінші аяқпен секіру жеткілікті. </span></p><p style="text-indent:22.7pt; text-align:justify; font-size:11pt"><span style="background-color:#ffffff">4. «Жүрелеп адымдау». Арқаны тік ұстаған қалыпта аяқты тізеден бүгу. Оң аяқпен оң қапталға кең адымдау және сол аяқты да алға қозғай отырып, дененің салмағын оңға өткізу, қол кеуде алдында, бірге. Дәл солай, тек сол аяқпен қайталау. Жаттығу артық қимылсыз, еркін орындалады. Жаттығуды қиындату үшін жүрелей отыру бұрышын ұлғайту керек.</span></p><p style="text-indent:22.7pt; text-align:justify; font-size:11pt"><span style="background-color:#ffffff">Дененің түрлі бөліктерін дамытуға арналған жаттығулар кешені жоғарыда берілген (күшті дамытуға арналған жаттығулар кешені). Осы жерде мойын бұлшықеттерін дамытуға арналған жаттығуларға тоқталып өтсек. Жаттығулар бір жасағанда 15-20 рет қайталанады және еркін орындалуы керек. </span></p><p style="text-indent:22.7pt; text-align:justify; font-size:11pt"><span>1. Б.қ. – аяқты ашып тұру, қол белде. Басты алға еңкейту. Б.қ. қайта келу. Дәл солай, тек артқа шалқайту.</span></p><p style="text-indent:22.7pt; text-align:justify; font-size:11pt"><span>2. Б.қ. – дәл солай. Басты оңға қисайту. Б.қ. қайта келу. Дәл солай, тек солға қисайту.</span></p><p style="text-indent:22.7pt; text-align:justify; font-size:11pt"><span>3. Б.қ. – дәл солай. Басты оңға бұру. Б.қ. қайта келу. Дәл солай, тек солға бұру.</span></p><p style="text-indent:22.7pt; text-align:justify; font-size:11pt"><span>4. Б.қ. – дәл солай. Басты оңға айналдыру. Дәл солай, солға айналдыру.</span></p><p style="text-indent:22.7pt; text-align:justify; font-size:11pt"><span>5. Б.қ. – негізгі тұру, қол желкеде, шынтақ артқа шығарылған. Қолдың қарсылығын сезе отырып басты алға еңкейту. Б.қ. қайта келу (қолдың қарсылығын сезе отырып).</span></p><p style="text-indent:22.7pt; text-align:justify; font-size:11pt"><span>6. Б.қ. – дәл солай. Қолдың қарсылығын сезе отырып басты артқа шалқайту. Б.қ. қайта келу (қолдың қарсылығын сезе отырып).</span></p><p style="text-indent:22.7pt; text-align:justify; font-size:11pt"><span>7. Б.қ. – дәл солай. Қолдың қарсылығын сезе отырып басты оңға қисайту. Б.қ. қайта келу (қолдың қарсылығын сезе отырып). Дәл солай, тек сол жаққа.</span></p><p style="text-indent:22.7pt; text-align:justify; font-size:11pt"><span>8. Б.қ. – негізгі тұру; бүгілген қолмен иектің астынан сүйеу. Қолдың қарсылығымен басты алға-төмен түсіру. Б.қ. қайта келу.</span></p><p style="text-indent:22.7pt; text-align:justify; font-size:11pt"><span>9.* Баспен таянып, «көпір» қалпын қабылдау (палуанша). Аяқты тіркестіре қозғап оңға қозғалу. Дәл солай, тек солға қозғалу.</span><span style="color:#ff6600">.</span></p><p style="text-indent:22.7pt; text-align:justify; font-size:11pt"><span>Артық салмақты түсіру үшін құрсақ бұлшықеттерін күшейтуге арналған мақсатты жаттығулар жасауға болады. Ол үшін әр жаттығуды 5-8 мәрте 10-120 реттен қайталау керек. Тек қимылдау арқылы артық салмақ тастау өте қиын екенін естен шығармаған дұрыс. Дене жаттығуларын орындаумен қатар, тәулігіне 7-8 сағаттан артық ұйықтамай, реті келсе көбірек жаяу жүру керек. Әрине, күн тәртібін сақтай отырып, дұрыс тамақтанудың да маңызы зор.</span></p><p><span style="-aw-import:ignore">&#xa0;</span></p></div></body></html>