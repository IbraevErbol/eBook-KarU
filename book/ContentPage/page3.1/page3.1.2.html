<html><head><meta http-equiv="Content-Type" content="text/html; charset=utf-8" /><meta http-equiv="Content-Style-Type" content="text/css" /><meta name="generator" content="Aspose.Words for .NET 24.5.0" /><title></title><style type="text/css">body { font-family:'Times New Roman'; font-size:12pt }p { margin:0pt }</style></head><body><div><p style="text-indent:22.7pt; text-align:justify; font-size:11pt"><span style="font-weight:bold">3.1.2 Жылдамдықты дамыту</span></p><p style="text-indent:22.7pt; text-align:justify; font-size:11pt"><span>Бұл сапаны дамыту үшін жоғары жылдамдықпен орындалатын жаттығулар және түрлі ойындар қолдануға болады. Екі аяқпен отырып-тұрып, соңында аяқ ұшына көтерілу секілді жаттығулар өте пайдалы. Допты белгілі бір биіктікке лақтырып, оны қағып алғанға дейін қолды шапалақтау, еденге қол тигізу секілді жаттығуларды қолдануға болады (шапалақтау немесе қолды еденге тигізу санын біртіндеп ұлғайту керек). Сонымен қатар, жүкпен орындалатын жаттығулар да пайдалы. Бұлшықеттерді мүмкіндігінше қатайтып, жылдам орындалатын жаттығуларды жылдамдық-күш жаттығулары деп атайды. Жылдамдықты арттыру үшін, бірінші кезекте шұғылданушының ауру түрін, дайындық дәрежесін ескеру керек [20].</span></p><p style="text-indent:22.7pt; text-align:justify; font-size:11pt"><span>Спринтерлік жүгіру секілді ашық алаңда орындалатын жаттығулардың барлығы алғашқыда 30-50 м болады. Жаттығулар бір орыннан және қашықтық бойымен екпін ала жүгіріп орындалады. Жүзу бассейнінде немесе ашық су тоғандарында шұғылданатын болса, онда жүзу қашықтықтары 20-30 м болады, шаңғымен 60-100 м шапшаң жүгіру арқылы жылдамдықты дамытамыз. Допты бір қолмен немесе аяқпен соғу жаттығулары да кеңінен қолданылады. Бір немесе екі аяқпен итерілу, қатарынан 2-3 рет секіру секілді жаттығулар бар. Жүгіріп келіп секіру, биікке секіріп қолды нысана-белгіге тигізу, түрлі жабдықтарды алысқа лақтыру секілді жаттығуларды қолдануға болады. </span></p><p style="text-indent:22.7pt; text-align:justify; font-size:11pt"><span>Жылдамдық даму үшін аталған жаттығулар бірнеше рет қайталануы керек. Ол оқу-жаттығу сабақтарын жарыс түрінде өткізсе, жылдамдық сапасы жақсы дамиды. «Кім жыдам?», «Кім биігірек?», «Кім алысқа?» секілді сайыстар пайдалы.</span></p><p style="text-indent:22.7pt; text-align:justify; font-size:11pt"><span style="font-weight:bold; -aw-import:ignore">&#xa0;</span></p><p style="text-indent:22.7pt; text-align:justify; font-size:11pt"><span style="font-style:italic">Жылдамдықты дамытуға арналған жаттығулар үлгісі </span></p><p style="text-indent:22.7pt; text-align:justify; font-size:11pt"><span>Жылдам отырып-тұру (жылдамдықтың екпіні шұғылданушының дайындық деңгейі, ауру түріне байланысты). Алғашқы серияда төрт жер жылдам отырып-тұру. Екіншісінде, үшінші және төртіншілерінде отырып-тұру жылдам орындалуы керек. Бесіншісінде жылдамдық төмендеуі мүмкін және осымен жаттығуды аяқтауға болады.</span></p><p style="text-indent:22.7pt; text-align:justify; font-size:11pt"><span style="font-weight:bold; -aw-import:ignore">&#xa0;</span></p><p style="text-indent:22.7pt; text-align:justify; font-size:11pt"><span style="font-style:italic">Шапшаңдық сапасын дамытуға арналған жаттығу үлгісі </span></p><p style="text-indent:22.7pt; text-align:justify; font-size:11pt"><span>30-50 м қашықтықты орташа қарқынмен жүгіріп өту. Уақыты өзі есептеу мүмкін емес. Сондықтан, бұл жерде де жылдамдықты өз сезімі бойынша анықтаған дұрыс. Біріншісіндегі орташа жылдамдық 2 және 3 қайталаулардан жоғары болады. Ал төртіншісінде жылдамдық төмендейді де, қайталаулар осымен аяқталады. </span></p><p style="text-indent:22.7pt; text-align:justify; font-size:11pt"><span style="font-weight:bold; -aw-import:ignore">&#xa0;</span></p><p style="text-indent:22.7pt; text-align:justify; font-size:11pt"><span style="font-style:italic">Секіру жаттығуларының үлгісі</span></p><p style="text-indent:22.7pt; text-align:justify; font-size:11pt"><span>Бір орыннан ұзындыққа секіру және бірнеше рет қатарынан секіру. Сөре сызығы сызылады. Сөре сызығына тұрып, алғашқысында мүмкіндігінше алыс секіру. Секіріп түскен жерден өкшеден сызу. Қалған секірулерді де белгілі бір сызыққа дейін орындауға тырысу керек (бүйрегі ауыратын, орташа дәрежедегі миопиясы барлар секіру жаттығуларын жеңіл нұсқада, көп қиналып секірмей орындайды).</span></p><p style="text-indent:22.7pt; text-align:justify; font-size:11pt"><span>Жылдамдықты дамыту үшін үздіксіз жүгірген кезде жылдамдықты өзгертіп отыру керек. Мысалы, орташа қарқынмен жүгіріп келе жатып 40 м баяу жүгіру, 40 м үдей жүгіру, 50 м баяу жүгіру, 30 м үдей жүгіру, 50 м баяу жүгіру.</span></p><p style="text-indent:22.7pt; text-align:justify; font-size:11pt"><span>Сонымен қатар, спорт ойындарының жылдамдықты арттыруға үлесі мол. Сондықтан волейбол, баскетбол және бадминтон секілді спорт ойындарымен жүйелі шұғылданған дұрыс.</span></p><p><span style="-aw-import:ignore">&#xa0;</span></p></div></body></html>